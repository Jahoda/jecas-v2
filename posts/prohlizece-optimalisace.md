---
title: "Pro které prohlížeče optimalisovat"
headline: "Pro jaké prohlížeče ladit svůj web"
description: "Jak určit, pro které prohlížeče webovou stránku optimalisovat."
date: "2013-07-22"
last_modification: "2013-07-22"
status: 1
tags: ["Prohlížeče", "Rady a nápady", "Testování webů"]
---

Když už víme, jak [získat různé verse různých prohlížečů](/prohlizece), zbývá se rozhodnout, **pro které prohlížeče svůj web odladit**… a na které prohlížeče se vykašlat.

Ideální by nejspíš bylo, kdyby se stránka zobrazovala a řádně fungovala ve všech prohlížečích správně a stejně. To bohužel při potřebě vytvořit nějaký zajímavější a funkčně bohatší web není úplně snadné (časově nenáročné) nebo *možné*. 

Stojíme tedy před volbou, zda:

  - **oželet** nějaké funkce,

  - **strávit čas laděním** pro starší prohlížeče,

  - staré prohlížeče **ignorovat**.

## Ekonomická kalkulace

Výslednou kombinaci výše uvedených voleb je potřeba zvolit s ohledem na to, *co se vyplatí*.

  - Je lepší hodinu **ladit web pro marginální prohlížeč**, který na stránce používají jednotky uživatelů, nebo za stejnou dobu **vytvořit obsah**, co ocení drtivá většina návštěvníků?

  - Je lepší zaplatit programátora, aby nějakou funkcionalitu krkolomně dodělal pro prehistorický prohlížeč, nebo raději třeba zakoupit reklamu a získat tak více zákazníků?

Stejně tak je na druhou stranu nutné zvážit, **zda se optimalisace nevyplatí**. Nejspíš bude lepší strávit třeba hodinu času / pár stokorun za kodéra optimalisací **než kvůli rozbitému webu ztratit zákazníka**, který by utratil tisíce apod.

## Statistiky

Takové rozhodování je spíše hádáním, ale mohou nám k tomu napovědět statistiky návštěvnosti.

### Statistiky na vlastním webu

Na již rozběhnutém webu se lze orientovat podle **jednotlivých podílů prohlížečů**. Jenom je trochu problém s uzavřeným kruhem, kdy návštěvníci nepoužívají určitý prohlížeč kvůli tomu, že v něm daný web nefunguje, a web v tomto prohlížeči nefunguje, protože v něm web nikdo nepoužívá, takže nemá smysl pro něj optimalisovat… (Pan **Yuhů** to nazývá jako [vypuzovací chybu měření](http://www.jakpsatweb.cz/clanky/vypuzovaci-chyba-mereni.html).)

### Globální statistiky

Zde je zase problém, že nezkreslená čísla je v podstatě nemožné získat.

  TOPlist
Třeba měření [TOPlist](http://www.toplist.cz/) sice nabízí [různé kategorie](http://www.toplist.cz/global.html), otázkou ovšem je, jaká cílová skupina webmasterů si toplistí počítadlo přidá na web.

gemiusRanking
Statistiky pro [ČR](http://www.rankings.cz/).

StatCounter
Nabízí [globální statistiky](http://gs.statcounter.com/), kde je problém, že pro ČR sleduje měsíčně třetinu zobrazeních, než TOPlist za jeden den ([zdroj](http://diskuse.jakpsatweb.cz/?action=vthread&amp;forum=1&amp;topic=145414#8)).

[Browser Statistics](http://www.w3schools.com/browsers/browsers_stats.asp) na w3schools.com
První v Google při hledání „browser statistics“, ale nabízí výsledky z webu orientovaného na webové vývojáře. Což pro odhad návštěvnosti webu nabízejícího pohostinství v ČR je víceméně nicneříkající.

## Závěr

Jak je vidět, určit podíly jednotlivých prohlížečů je obtížné a představuje spíše hádání.

Výhodu má pochopitelně tvůrce, který ví, co kde funguje, a je s malou námahou schopen optimalisovat i pro staré prohlížeče.

### Moje doporučení

Mé doporučení je web **kontrolovat od Exploreru 7** (popř. alespoň od **IE 8**, což je nejnovější Explorer, který může běžet ve **Windows XP**), ve starších by měl být obsah alespoň nějak dostupný. U ostatních prohlížečů je nejjednodušší ladit pro nějakou **cca 1 rok starou versi**.
  Nové verse ne-Explorerů většinou staré weby nerozbíjejí a nehrozí tak, že použijeme žhavou novinku posledního Firefoxu nebo Chromu, která nebude významnému podílu návštěvníků se staršími prohlížeči fungovat.

U **různých cílových skupin se toto pochopitelně liší** – web pro webové vývojáře může mít reálně [95 % přístupů z posledních vesí prohlížečů / ne-Explorerů](http://toplist.cz/stat/?menu=64&amp;id=49306&amp;h=QsQBbzU3dUVyU&amp;day=3&month=7).