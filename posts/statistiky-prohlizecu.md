---
title: "Statistiky nejpoužívanějších prohlížečů"
headline: "Statistiky prohlížečů"
description: "Statistiky používání internetových prohlížečů na webových stránkách v České republice a ve světě."
date: "2014-01-02"
last_modification: "2016-03-23"
status: 1
tags: ["Prohlížeče", "Testování webů"]
---

Při optimalisaci webů pro jednotlivá koncová zařízení obvykle tvůrci webů sledují **statistiky prohlížečů**, podle kterých se rozhodují, **pro který prohlížeč optimalisovat** a pro který už ne.

Rozhodovat se jde podle statistik dvojího typu:

  - **Vlastní statistiky** konkrétního webu (nejčastěji se používá měřicí skript [Google Analytics](/ga)).

  - **Globální statistiky**.

Oboje je značně zavádějící:

## Vlastní statistiky

Výsledky měření návštěvnosti na vlastním webu jsou sice **přesné**, ale mají zásadní problém, který **Dušan Janovský** [nazval](http://www.jakpsatweb.cz/clanky/vypuzovaci-chyba-mereni.html) **vypuzovací chybou měření**.

V případě, že web v některých prohlížečích špatně funguje, přirozeně se na webu **sníží podíl návštěvníků**, kteří tento prohlížeč používají.

Špatná podpora návštěvníky *vypudí*, ale autor webu má chybný pocit, že se daný prohlížeč obecně přestal používat.

V dnešní době je vypuzovací chyba měření asi nejmarkantnější u stránek bez [mobilní verse](/mobilni-web), kde je kvůli nepohodlnému zobrazení na mobilech **nižší podíl mobilních zařízení**, než by byl v případě optimalisace pro mobily.

## Globální statistiky prohlížečů

Existuje řada stránek nabízející globální statistiky používání prohlížečů.

Zde je zase snadné sklouznout k nic **neříkajícímu průměru** z nerelevantních zdrojových dat.

Statistiky používání prohlížečů, operačních systémů, mobilních telefonů apod. ovlivňuje hromada faktorů.

Pro alespoň trochu relevantní data je potřeba sledovat jiné **weby podobného zaměření**.

Získat globální statistiky nejpoužívanějších prohlížečů jde z následujících stránek:

    - [Toplist](http://www.toplist.cz/global.html) (zobrazuje statistiky dle kategorií)

    - [NetMonitor](http://online.netmonitor.cz/)

    - [Rankigns.cz](http://rankings.cz/en/index.html)

    - [StatCounter GlobalStats](http://gs.statcounter.com/)

    - [Can I Use statistiky](http://caniuse.com/usage-table) (vychází z StatCounter GlobalStats)

    - [W3Counter](http://www.w3counter.com/globalstats.php)

## Nejpoužívanější prohlížeče

V roce 2016 prohlížečům dominuje **Chrome**, následuje **Firefox** a **Internet Explorer**/[**Edge**](/microsoft-edge). Nakonec za zmínku stojí ještě **Safari** a **Opera**.

Statistiky prohlížečů na českých webech podle Toplistu:

Globální statistiky dle StatCounteru:

### Které prohlížeče

Problematice rozhodování, kdy pro prohlížeč stránku optimalisovat, rozebírá samostatný článek:

    - [Pro jaké prohlížeče ladit svůj web](/prohlizece-optimalisace)

## Neřešit statistiky

Jeden z možných přístupů je statistiky příliš neřešit a vytvářet web cestou **postupného rozšiřování**, kdy základní funkční podoba stránky běží i v hodně starých prohlížečích. Novější lépe vybavené prohlížeče potom dostanou pokročilejší funkce.

V takovém případě web vypadá a chová se napříč prohlížeči různě, ale všude základní věci fungují a v novějších prohlížečích má návštěvník vyšší komfort.

Jiná možnost je *novinky* nepoužívat a spokojit se pouze s osvědčenými a perfektně fungujícími postupy. To je většinou jednodušší na vývoj, ale uživatelé nových prohlížečů kvůli tomu mohou být ochuzeni o možná vylepšení.