---
title: "Recense: Vzhůru do (responzivního) webdesignu"
headline: "Recense: Vzhůru do (responzivního) webdesignu"
description: "Martin Michálek vydal další knihu o současné tvorbě webu, tentokrát kromě e-booku i na papíře. Jaká je?"
date: "2017-09-03"
last_modification: "2017-11-05"
status: 1
tags: ["CSS", "Produktivita", "Recense"]
---

Na rozdíl od předchozí knihy **Vzhůru do CSS 3**, která byla určena především kodérům (část byla i referenční příručka CSS 3), se *Vzhůru do (responzivního) webdesignu* orientuje částečně i na designéry, zadavatele webových projektů a další profese.

    - [Recense: Vzhůru do CSS3](/vzhuru-do-css3) – předchozí kniha z roku 2016

Kniha Vzhůru do (responzivního) webdesignu je orientována na mnohem širší publikum a určitě stojí za přečtení každému, kdo se pohybuje kolem tvorby **moderních webových stránek a aplikací**.

Tato kniha je kromě elektronické podoby dostupná i v krásném papírovém vydání.

  - Cena: 299 Kč (e-book), 649 Kč (papírová kniha + e-book + doprava)

  - Počet stran: 268

  - Doba čtení: cca 3 hodiny

    Vzhůru do
(responzivního)
webdesignu

## Obsah

Kniha sestává z 11 kapitol, které jsou takřka **kompletním průvodcem pro vytvoření kvalitního responsivního webu**. Z odborného hlediska lze knize těžko něco vytknout.

Kodéři zde naleznou praktické rady a vysvětlení mobilního viewportu, typografie, [responsivních obrázků](/responsivni-obrazky) (a jiných médií) nebo řešení dobře použitelné [responsivní navigace](/responsivni-menu). Stranou nezůstane ani přístupnost.

Ostatní mohou v knize nalézt argumenty, **proč vůbec chtít responsivní web**, proč je důležité, aby byl [rychlý](/zrychlovani), a jak takový responsivní web vůbec [testovat](/testovani).

Nakonec se část knihy na konkrétním příkladu věnuje **návrhu responsivního webu**, kdy se používá autorův oblíbený postup:

  - prototypování na papír,

  - [mobile-first](/mobile-first) – nejprve navrhovat pro malé obrazovky telefonů a v případě, že rozhraní na větší obrazovce už dobře nevyužívá prostor, přidat breakpoint a vymyslet lepší řešení,

  - dostat strukturu dokumentu co nejdříve do prohlížeče – jde tak velmi brzy vidět, jak obsah bude vypadat na skutečných zařízeních a odhalit tak případné úskalí.

    - WebExpo 2015: [Designování webů v prohlížeči](https://www.webexpo.cz/praha2015/prednaska/designovani-webu-v-prohlizeci/)

## Závěr

Je pravda, že většinu obsahu je možné najít v trochu jiné podobě na autorově webu [Vzhůru dolů](https://www.vzhurudolu.cz) nebo zaslechnout na jeho přednáškách. Kniha je ale pěkně ucelenou kuchařkou na responsivní weby a asi každému, kdo se věnuje dnešním webdesignu, se hodí ji přečíst.