---
title: "Zavřít vše"
headline: "Zavřít vše"
description: "Když se záložky v prohlížeči přemnoží, řešení je zavřít vše a osvobodit se."
date: "2013-11-02"
last_modification: "2013-12-16"
status: 1
tags: ["Produktivita"]
---

Nevyužívaje tuto funkci, běžně jsem v prohlížeči míval vysoké desítky otevřených záložek. Start prohlížeče s tolika záložkami potom byl **velmi nepříjemný**, orientace v desítkách záložek, z kterých koukala jen ikona byla velmi obtížná.

Řešení spočívá v **nevyužívání otevřených listů jako skladiště**.

## Uložení relace

Některé prohlížeče umožňují uložit všechny otevřené listy do *relace*, tu je potom možné **kdykoliv načíst**.

To se příliš neosvědčilo. Vždy, když se počet „určitě se někdy bude hodit“ záložek blížil stovce, osvobodil jsem se uložením všeho a **startem s čistým prohlížečem**.

Tento postup měl ale zásadní nedostatky:

  - Nikdy jsem už uloženou relaci znovu **neotevřel**.

  - Uložené stránky, co *se budou hodit*, byly **nevyužité**.

## Uložení do záložek

Ani to nebylo vhodné řešení. Procházet nějaký abecedně řazený **seznam odkazů** není o moc lepší než relace.

## Poznámky

Nakonec jsem došel k vytváření si **poznámek**, kde je kromě URL webu i nějaký popis, popř. odkaz na **související stránky**. Částečně kvůli tomu **vznikl tento web**, má to spoustu výhod.

  - Jednotlivé poznámky lze **označovat štítky**,

  - poznámky lze **prohledávat** přímo v databási nebo Googlem,

  - je u nich uveden **čas a datum** vytvoření,

  - mohu si je psát **libovolným stylem** (HTML, [Markdown](/markdown), [BB kód](/bb-code), WYSIWYG),

  - není problém si HTML, CSS, JS rovnou **zkoušet v rámci poznámky**,

  - lze je mezi sebou **provazovat odkazy**,

  - dostanu s k nim **odkudkoliv** (nemusím řešit nějakou synchronisaci napříč zařízeními),

  - dají se **veřejně odkázat**,

  - může si je číst i **někdo další** a poskytovat tak **zpětnou vazbu**
  
  - a hlavně je hodně výhodný **bod 3**. :–)

Proto nyní, když mě něco více **zaujme**, vytvořím si poznámku / rozšířím již existující. Co **nestojí za poznámku** se jednoduše zavře, stejně bych to nejspíš později nevyužil a jen si tím **komplikoval ovládání prohlížeče**.

Nicméně i bez vytváření poznámek mi přijde lepší občas průběžně všechno zavřít, protože šance, že se k nějaké z padesáti otevřených záložek vrátím, **je mizivá**.

## Zavírání všeho v prohlížečích

Kromě **Zavřít vše** je možná ještě lepší možnost **Zavřít vše, zachovat aktivní** / **Zavřít ostatní**. Tyto možnosti nabízejí **všechny čtyři nejrozšířenější prohlížeče** (Chrome, Explorer, Firefox, Opera) po kliknutí pravým tlačítkem na **nějakou záložku**.

Firefox a Chrome ještě umí zavřít **Všechny záložky napravo** od právě prohlížené.

## Zavírání všeho v editorech

Tento postup jsem si přenesl i do ostatních programů ([Sublime Text](/sublime-text), PSPad, Total Commander, grafické editory), kde se používají záložky. Hromadné zavírání se osvědčuje i bez **vytváření poznámek**.