---
title: "Vliv návštěvnosti na SEO"
headline: "Má návštěvnost vliv na SEO?"
description: "Má smysl z pohledu SEO (či jiného) se hnát za co nejvyšší návštěvností?"
date: "2013-10-25"
last_modification: "2013-10-25"
status: 1
tags: ["SEO", "Google"]
---

Na diskusi JPW padl zajímavý [dotaz](http://diskuse.jakpsatweb.cz/?action=vthread&amp;forum=13&amp;topic=152398) ohledně vlivu návštěvnosti — tedy přesněji řečeno o **návštěvnosti falešné** získané různými roboty, automaty a podobně.

## Návštěvnost a umístění ve vyhledávačích

Vyhledávače povětšinou **nemají věrohodnou možnost, jak návštěvnost webu zjistit**. Proto počet návštěvníků, co si web prohlédne, těžko může mít přímý vliv.

Zajímavější by mohlo být **simulování proklikávání z vyhledávače**, to by při šikovné realisaci mohl vyhledávač chápat jako signál, že častěji proklikávaná stránka **je významnější** — pro většinu návštěvníků zajímavější než stránky výše umístěné, a proto ji **posunout nahoru**.

Nakonec by teoreticky v případě **vyhledávače Google** mohla být brána v potaz **data z Google Analytics** (statistik od Googlu), potom by zfalšované návštěvy mohly webu pomoci (navštěvovanější web by Google bral jako významnější). Zda se tak skutečně děje, těžko říct — jasným potvrzením by Google nejspíš dosáhl **masového cíleného falšování návštěvnosti**.

## Kdy se vyplatí (falešené) návštěvy?

Kromě teoretické možnosti propojení hledání v Googlu a Google Analytics se nabízí další možnosti, **jak z podvádění s návštěvností profitovat**:

### 1) Prodej webu

Při prodávání/kupování webu bývá návštěvnost jedním z **faktorů ovlivňujících cenu**. Při šikovném falšování nemusí být ani z Google Analytics patrné, že značná část návštěvníků **nejsou vůbec živí lidé** a v ilusi může podvodný prodejce udržovat nového majitele i po prodeji.

### 2) Odkaz v žebříčcích statistik

Některé statistické servery mývají **veřejný žebříček** webů dle návštěvnosti. Tyto servery také typicky mívají vysoké ranky (mají mnoho zpětných odkazů, které vytvářejí počítadla umístěná na měřené weby).

Třeba na serveru [TOPlist](http://toplist.cz/) lze v nějaké **méně konkurenční kategorii** získat už při pár stovkách návštěv zpětný odkaz ze stránky s vysokým rankem.

### 3) Prestiž a významnost

Na návštěvníky může vyšší číslo návštěv (popř. i vyšší počet přečtení článků, zhlédnutí videí nebo přidaných komentářů) působit positivně ve smyslu **důvěry v daný webu**. Mohou potom na stránku **ochotněji odkazovat a ochotněji ji šířit mezi známými**.