---
title: "Jak redesignovat web"
headline: "Jak redesignovat web"
description: "Na co si dát pozor při redesignu webu. A co na to budou říkat návštěvníci?"
date: "2015-07-10"
last_modification: "2015-07-10"
status: 0
tags: []
---

Nejhorší na změnách je to, že je to potom jiný.

Prakticky každý redesign webu nesou jeho stálí uživatelé **negativně**.

Po nasazení nového webu se tak bude možné setkat s názory, že 10 let stará podoba webu byla dokonalá a nový web je paskvil.

## Postupné změny

Teoreticky by šoku z náhlé změny designu mohlo zabránit **postupné přetváření webu**.

### Plynulá změna

Některé prvky webů jdou měnit plynule po **malých krocích**, které člověk těžko postřehne.

    Je cílem zvětšit písmo o 4 pixely? Každý týden se písmo zvětší o pixel. Po měsíci je písmo větší a pravidelný návštěvník si toho ani nevšimne, protože nemá možnost srovnání.

    Má být lišta o 30 pixelů vyšší? Každý den se zvětší o pixel.

    Je potřeba změnit odstín barvy? Každý den se změní o pár procent.

### Změna po částech

Pochopitelně ne vše jde takto měnit. Potom je šetrný postup upravovat postupně jednotlivé části webu.

Návštěvníkům se pod rukama nezmění rovnou celý web, ale **změny budou dávkovány**.

Problém tohoto řešení může být v tom, že mezi začátkem a koncem budou na stránce staré i nové prvky, což bude nejspíš značně **nekonsistentní**.

## Přepisování aplikací

Zvlášť programátoři mají často tendenci **přepisovat kód od nuly**.

Podívají se na 10 let starou aplikaci a (někteří po návštěvě záchodu) prohlásí, že bude jednoduší to napsat celé znovu.

Myšlenka je taková, že přidávání nových funkcích do staré aplikace bude pomalé, takže se vyplatí aplikaci přepsat, protože potom bude vylepšování rychlé.

Přepisování aplikací od základů většinou není dobrý postup:

    Dlouhou dobu vývoje **není k disposici nic použitelného** (nová aplikace je ještě stále méně funkční než stará). Je sice hezké, že má nová aplikace úžasný objektový návrh, ale to je návštěvníkům lhostejné.

    V ideálním případě se po měsících vývoje podaří z pohledu uživatelů docílit jakž takž stejně funkční aplikace jako byla ta stará.

    Stará aplikace (pokud byla udržovaná) obsahuje **řešení mnoha chyb a situací**, které se při vývoji nové nejspíš zopakují.

    Nová aplikace **zanese chyby jiné**.

    Snadno se některé funkce **zapomene implementovat**.

    Akutní problémy bude nutné **řešit dvojmo** – ve staré i nové aplikaci.

Nakonec platí, že se lidé bojí změn, takže novou aplikaci nakonec nepoužijí.