---
title: "Wireframe"
headline: "Wireframe"
description: "Co jsou to drátěné modely, proč je používat a jak je vytvářet."
date: "2015-05-08"
last_modification: "2016-03-14"
status: 1
tags: ["Produktivita", "Rady a nápady"]
---

Wireframe se do češtiny překládá většinou jako **drátěný model**. Používá se pro **návrh rozhraní webových stránek** nebo jiných aplikací.

Na základě **základních požadavků na obsah**, který má na webu být, zachycuje **visuálně zjednodušenou** podobu stránky, která se po odladění převede do plné podoby.

## Proč kreslit wireframy?

Hlavní smysl, proč před samotným kódováním webu použít *wireframe*, je **rychlé prototypování** rozložení webu.

Wireframy jde tvořit různými způsoby:

    **Kreslit rukou** – ať už přímo tužkou na papír, fixou na tabuli nebo nějakou elektronickou tužkou.

    **Běžné grafické programy** mohou rovněž posloužit pro návrh a prototypování rozložení stránky.

    **Specialisované programy** pro tvorbu drátěných modelů nabízí standardní prvky webových stránek / aplikací pro rychlé navrhování a úpravy.

    **CSS frameworky** typu Bootstrap nebo Foundation obsahují hotové komponenty pro různé části stránek (navigace, nadpisy, tlačítka), které lze rychle stavět do HTML kódu. Výhoda je, že výstup jde rovnou použít.

    Tvůrce webu s těmito [frameworky](/knihovny) nemusí při návrhu nic moc kódovat, ale jen k sobě skládá potřebné předpřipravené komponenty.

    **Ruční kódování** – vyžaduje dobrou znalost CSS, aby úpravy pro testování různých variant netrvaly věčnost. Hodí se k tomu nástroj, který rovnou promítá změny CSS do prohlížeče.

        [Živý náhled editovaného CSS](/zivy-nahled-css)

    Výhoda je rovnou použitelný a (téměř) optimální HTML + CSS kód.

    **Kódování v prohlížeči** – to je spíš hudba budoucnosti (psáno 2016), ale [vývojářské nástroje](/vyvojarske-nastroje) v prohlížečích nabízejí stále lepší a lepší nástroje pro pohodlné a rychlé úpravy.

    Pro stanovení barvy je například v **Chrome** pohodlné kapátko:

S ohledem na [responsivní design](/responsive) je velmi výhodné, když se návrh webu dostane co nejdříve do jakž takž **funkční podoby**. Nahrubo *nakódovaný* web si už jde trochu osahat v různých zařízeních a uvědomit si tak úskalí plynoucí z různých [rozměrů obrazovek](/sirka-stranky).

Ze statického drátěného modelu nebo grafického návrhu tyto problémy typicky nejsou patrné.

    - Martin Michálek: [Design webů v prohlížeči](http://www.vzhurudolu.cz/blog/38-design-v-prohlizeci) – přednáška z [WebExpo 2015](/webexpo-2015)

## Jak kreslit wireframy?

Použití konečného postupu závisí na konkrétní situaci, procesu tvorby, schopnostech tvůrce drátěného modelu a jeho využití. Pro maximálně efektivní práci není problém postupy kombinovat.

Má-li wireframe sloužit jako **předloha grafikovi** pro návrh vzhledu stránky, hodí se nejspíš jen ruční nákres nebo výstup ze specialisovaného nástroje pro wireframy.

Bude-li stránku od základů až po výsledný HTML / CSS kód vytvářet **jeden člověk**, co dokáže rychle prototypovat pomocí CSS frameworků nebo dokonce bez nich, nemusí mít smysl si předem wireframy kreslit.

Pro **presentování drátěných modelů klientovi** se nejvíce hodí užít specialisovaných programů. Výsledek vypadá profesionálněji než ruční náčrtek a je z něj patrné, že se jedná skutečně o návrh rozložení. Klient tak nebude řešit, že šedivá by měla být šedivější a po vytvoření grafického návrhu z drátěného modelu nebude mít pocit, že je to úplně stejné – z tohoto důvodu se nabízí do wireframu nedávat ani žádnou grafiku nebo logo.

## Programy pro vytváření wireframe

  - [Balsamiq](https://balsamiq.com/) (placený nástroj)
  
  - [Wireframe.cc](https://wireframe.cc/) – jednoduchý online nástroj (zdarma)
  
  - [MockFlow](http://www.mockflow.com/) – online nástroj pro kreslení wireframů
  
  - [Moqups](https://moqups.com/)

  - [TIP#135: V čem vytvářet wireframe, dráťáky. A složitější design webů?](https://365tipu.wordpress.com/2015/05/15/tip135-v-cem-vytvaret-wireframe-drataky-a-slozitejsi-design-webu/) – seznam spousty nástrojů

## Mockupy

Ohledně návrhu webů se jde setkat ještě s termínem *mockup* (česky maketa).

Existují specialisované nástroje, kde jde vytvořit zdánlivě funkční rozhraní včetně interakcí, aniž by se něco muselo složitě kódovat a programovat.

Pod mockupy se kromě toho rovněž rozumí vložení screenshotu webu/aplikace do fotky počítače, tabletu nebo monitoru.

Pro presentování to může vypadat lépe a působivěji než obyčejný screenshot webu.

Existují online nástroje, které takový mock-up dokáží připravit na pár kliknutí:

    - [Placeit](https://placeit.net/) (vyšší rozlišení obrázků je placené)