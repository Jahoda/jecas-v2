---
title: "8 rad, jak vybrat doménu"
headline: "Jak vybrat vhodnou doménu?"
description: "Doporučený postup výběru ideálního názvu domény pro nový web."
date: "2013-10-27"
last_modification: "2025-01-22"
status: 1
tags: ["SEO", "Rady a nápady", "Domény"]
---

## Vlastní doména

Web je (většinou) možné provozovat na vlastní placené doméně **druhého řádu** (`example.com`) nebo na doméně řádu **třetího** (`neco.example.com`), která patří někomu jinému (provozovateli freehostingu apod.).

Ideální je si rovnou koupit doménu druhého řádu. Nehrozí potom risiko, že služba nabízející doménu zdarma skončí a s tím i adresa celého webu.

Zatímco přesunout web z **freehostingu** na **placený hosting** není výraznější problém, **změna domény již zavedeného webu** je vždy nepříjemná. Zvlášť potom, když ze staré adresy **není možné přesměrovávat** na novou (případ, kdy poskytovatel free domény 3. řádu zanikne).

## Volba koncovky

  - Pokud je web pro **české prostředí**, ideální je vybrat **koncovku CZ** (analogicky pro jiné země).

  - Pokud pro **zahraničí**, potom volit **koncovku COM**.

Důvod je prostý. Část lidí bude automaticky psát `.cz` i u domény, kterou jim nadiktujete s koncovkou jinou.

## Délka domény

Dobré je vymyslet název spíš **kratší** než delší. Má to různé výhody:

  - kratší název se **lépe zapamatuje**,

  - snáze vyťuká do adresního řádku,

  - lépe se vejde na **propagační materiály**,

  - ve **výsledcích hledání** bude více prostoru na URL konkrétní stránky.

## Doména s pomlčkou

Pomlčka (správně tedy spojovník) je spíš na obtíž. Hůře se diktuje a zapamatovává. Teoreticky by spojovník mohl pomoci u názvů, které prostým složením mohou **tvořit jiná ([nechtěná](http://www.boredpanda.com/worst-domain-names/)) slova**.

Otázka je, zda raději nevymyslet **lepší název**.

Ať už se zvolí **doména s *pomlčkou*** nebo bez *pomlčky*, je dobré koupit oboje varianty, aby někdo **nemohl na naší doméně parasitovat** přídáním/odebráním spojovníku.

## Znaky a čísla v doméně

Z dalších znaků je dobré se vyvarovat těm, co při diktování působí nejednoznačně, v češtině třeba písmeno `W`.

Kapitola sama pro sebe je potom užívání **anglických výrazů** v českých doménách. Či dokonce ještě používání čísel, což může snadno doménu učinit prakticky **nenadiktovatelnou**.

Ideální je, když lze název v daném jazyce **snadno vyslovit** bez nejasností.

## Volné adresy na Facebooku a X

Při volbě domény je dále vhodné zjistit, jestli je shodný název volný jako účet na X nebo stránka na Facebooku. Případně na nějaké jiné službě, na které by naše doména chtěla působit.

Pro projekty zaměřené na vývojáře to může být i např. GitHub.

## Vliv názvu domény na SEO

Vyhledávače by neměly mít důvod název domény moc řešit. Jako důvod pro **nacpání klíčových slov** do domény se dříve uváděla situace, kdy se automatickým vytvořením odkazu dostanou klíčová slova domény do **textu odkazu**. Divil bych se, kdyby dnešní vyhledávače byly tak hloupé a neuměly to rozeznat.

Nicméně tvar a podoba domény na **počet prokliků z výsledků hledání** vliv mít může. Přece jenom se relativně výrazně u výsledků objevuje a hledané slovo může být zvýrazněné i v **názvu domény**.

### Seznam

### Google

## S WWW, nebo bez?

Když už je doména vybrána a zakoupena, je třeba zvolit, zda preferovat variantu s třemi W na začátku. Nebo raději zvolit tvar bez „www“ — v každém případě je vhodné na **vybraný tvar ten druhý přesměrovat**.

Který tvar zvolit mi přijde dost jedno. Důležité je, aby **fungovaly obě varianty**. Domnívám se, že funkčnost obou variant je důležitější než přesměrování – pro vyhledávače by neměl být případně problém zjistit, že na `example.com` a `www.example.com` je stejný obsah a **duplicita by neměla hrozit**.

Některé poučky praví, že podoba s www je výhodná tím, že se ve všelijakých diskusních systémech **sama převede** na klikací odkaz. Problém je, že ve skutečnosti uživatelé adresy:

  - **kopírují z adresního řádku** prohlížeče (takže se tam dostane i `http://`, což zpravidla *rozkliká* i doménu bez www),

  - píší, **jak je napadne** (web preferující www klidně napíší bez www a obráceně).

Výhoda domény bez www je potom jasná – je [kratší](#delka).

### Výhody www

**Na druhou stranu**, pokud provozujete větší projekt nebo předpokládáte postupné navyšování návštěvnosti, obvykle se doporučuje používat **variantu s „www“**.

Apex (tzv. „naked“, zkátka bez „www“) doména standardně nepodporuje CNAME záznam, což znesnadňuje flexibilní směrování provozu a využití různých CDN či load balancerů. Někteří DNS provozovatelé nabízejí nestandardní záznamy (ALIAS / ANAME / CNAME flattening), ale ty nemusí být dostupné všude.

Také z pohledu **cookies** je doména s www jednodušší pro oddělení statických subdomén (např. `static.example.com`), aniž by se na ně přenášely nadbytečné cookies, které zpomalují načítání. Používáním `www.example.com` si tak můžete ušetřit komplikace v okamžiku, kdy se web rozroste do více subdomén.

V každém případě je ale **nejdůležitější**, aby obě varianty (s www i bez) fungovaly a jedna z nich **přesměrovávala** na druhou. Jen tak zajistíte uživatelský komfort a vyhnete se případným problémům se SEO.

Statisticky **většina hodně velkých webů** používá www na začátku.

Z top 10 je jediná výjimka sociální síť X (dříve Twitter).

## Odkazy jinam

  - [Naminum.com](http://www.naminum.com/) – na základě obecného slova vygeneruje jeho různé varianty a snadno ověří jejich dostupnost

  - Webtrh: [Předpony pro domény](https://webtrh.cz/11735-predpony-domeny) – použití předpony, když je všechno obsazené