---
title: "8 rad, jak vybrat doménu"
headline: "Jak vybrat vhodnou doménu?"
description: "Doporučený postup výběru ideálního názvu domény pro nový web."
date: "2013-10-27"
last_modification: "2025-01-22"
status: 1
tags: ["domeny", "napady", "seo"]
format: "html"
---

<h2 id="vlastni">Vlastní doména</h2>
<p><img src="/files/domena/adresni-radek.png" alt="Zobrazení názvu domény v prohlížeči" class="border"></p>








<p>Web je (většinou) možné provozovat na vlastní placené doméně <b>druhého řádu</b> (<code>example.com</code>) nebo na doméně řádu <b>třetího</b> (<code>neco.example.com</code>), která patří někomu jinému (provozovateli freehostingu apod.).</p>

<p>Ideální je si rovnou koupit doménu druhého řádu. Nehrozí potom risiko, že služba nabízející doménu zdarma skončí a s tím i adresa celého webu.</p>


<p>Zatímco přesunout web z <b>freehostingu</b> na <b>placený hosting</b> není výraznější problém, <b>změna domény již zavedeného webu</b> je vždy nepříjemná. Zvlášť potom, když ze staré adresy <b>není možné přesměrovávat</b> na novou (případ, kdy poskytovatel free domény 3. řádu zanikne).</p>






<h2 id="cz-com">Volba koncovky</h2>
<ol>
  <li>Pokud je web pro <b>české prostředí</b>, ideální je vybrat <b>koncovku CZ</b> (analogicky pro jiné země).</li>
  <li>Pokud pro <b>zahraničí</b>, potom volit <b>koncovku COM</b>.</li>
</ol>

<p>Důvod je prostý. Část lidí bude automaticky psát <code>.cz</code> i u domény, kterou jim nadiktujete s koncovkou jinou.</p>


<h2 id="delka">Délka domény</h2>

<p>Dobré je vymyslet název spíš <b>kratší</b> než delší. Má to různé výhody:</p>
<ul>
  <li>kratší název se <b>lépe zapamatuje</b>,</li>
  <li>snáze vyťuká do adresního řádku,</li>
  <li>lépe se vejde na <b>propagační materiály</b>,</li>
  <li>ve <b>výsledcích hledání</b> bude více prostoru na URL konkrétní stránky.</li>
</ul>







<h2 id="pomlcka">Doména s pomlčkou</h2>

<p>Pomlčka (správně tedy spojovník) je spíš na obtíž. Hůře se diktuje a zapamatovává. Teoreticky by spojovník mohl pomoci u názvů, které prostým složením mohou <b>tvořit jiná (<a href="http://www.boredpanda.com/worst-domain-names/">nechtěná</a>) slova</b>.</p>

<p>Otázka je, zda raději nevymyslet <b>lepší název</b>.</p>

<p>Ať už se zvolí <b>doména s <i>pomlčkou</i></b> nebo bez <i>pomlčky</i>, je dobré koupit oboje varianty, aby někdo <b>nemohl na naší doméně parasitovat</b> přídáním/odebráním spojovníku.</p>






<h2 id="znaky">Znaky a čísla v doméně</h2>

<p>Z dalších znaků je dobré se vyvarovat těm, co při diktování působí nejednoznačně, v češtině třeba písmeno <code>W</code>.</p>

<p>Kapitola sama pro sebe je potom užívání <b>anglických výrazů</b> v českých doménách. Či dokonce ještě používání čísel, což může snadno doménu učinit prakticky <b>nenadiktovatelnou</b>.</p>
<p>Ideální je, když lze název v daném jazyce <b>snadno vyslovit</b> bez nejasností.</p>







<h2 id="facebook-twitter">Volné adresy na Facebooku a X</h2>

<p>Při volbě domény je dále vhodné zjistit, jestli je shodný název volný jako účet na X nebo stránka na Facebooku. Případně na nějaké jiné službě, na které by naše doména chtěla působit.</p>

<p>Pro projekty zaměřené na vývojáře to může být i např. GitHub.</p>



<h2 id="seo">Vliv názvu domény na SEO</h2>

<p>Vyhledávače by neměly mít důvod název domény moc řešit. Jako důvod pro <b>nacpání klíčových slov</b> do domény se dříve uváděla situace, kdy se automatickým vytvořením odkazu dostanou klíčová slova domény do <b>textu odkazu</b>. Divil bych se, kdyby dnešní vyhledávače byly tak hloupé a neuměly to rozeznat.</p>



<p>Nicméně tvar a podoba domény na <b>počet prokliků z výsledků hledání</b> vliv mít může. Přece jenom se relativně výrazně u výsledků objevuje a hledané slovo může být zvýrazněné i v <b>názvu domény</b>.</p>



<h3 id="seznam">Seznam</h3>

<p><img src="/files/domena/vysledek-hledani-seznam.png" alt="Výsledek hledání na Seznamu" class="border"></p>





<h3 id="google">Google</h3>

<p><img src="/files/domena/vysledek-hledani-google.png" alt="Výsledek hledání na Googlu" class="border"></p>






<h2 id="www">S WWW, nebo bez?</h2>

<p>Když už je doména vybrána a zakoupena, je třeba zvolit, zda preferovat variantu s třemi W na začátku. Nebo raději zvolit tvar bez „www“ — v každém případě je vhodné na <b>vybraný tvar ten druhý přesměrovat</b>.</p>


<p>Který tvar zvolit mi přijde dost jedno. Důležité je, aby <b>fungovaly obě varianty</b>. Domnívám se, že funkčnost obou variant je důležitější než přesměrování – pro vyhledávače by neměl být případně problém zjistit, že na <code>example.com</code> a <code>www.example.com</code> je stejný obsah a <b>duplicita by neměla hrozit</b>.</p>


<p>Některé poučky praví, že podoba s www je výhodná tím, že se ve všelijakých diskusních systémech <b>sama převede</b> na klikací odkaz. Problém je, že ve skutečnosti uživatelé adresy:</p>

<ul>
  <li><b>kopírují z adresního řádku</b> prohlížeče (takže se tam dostane i <code>http://</code>, což zpravidla <i>rozkliká</i> i doménu bez www),</li>
  <li>píší, <b>jak je napadne</b> (web preferující www klidně napíší bez www a obráceně).</li>
</ul>

<p>Výhoda domény bez www je potom jasná – je <a href="#delka">kratší</a>.</p>


<h3 id="vyhody">Výhody www</h3>

<p><strong>Na druhou stranu</strong>, pokud provozujete větší projekt nebo předpokládáte postupné navyšování návštěvnosti, obvykle se doporučuje používat <b>variantu s „www“</b>.</p>

<p>Apex (tzv. „naked“, zkátka bez „www“) doména standardně nepodporuje CNAME záznam, což znesnadňuje flexibilní směrování provozu a využití různých CDN či load balancerů. Někteří DNS provozovatelé nabízejí nestandardní záznamy (ALIAS / ANAME / CNAME flattening), ale ty nemusí být dostupné všude.</p>

<p>Také z pohledu <b>cookies</b> je doména s www jednodušší pro oddělení statických subdomén (např. <code>static.example.com</code>), aniž by se na ně přenášely nadbytečné cookies, které zpomalují načítání. Používáním <code>www.example.com</code> si tak můžete ušetřit komplikace v okamžiku, kdy se web rozroste do více subdomén.</p>

<p>V každém případě je ale <b>nejdůležitější</b>, aby obě varianty (s www i bez) fungovaly a jedna z nich <b>přesměrovávala</b> na druhou. Jen tak zajistíte uživatelský komfort a vyhnete se případným problémům se SEO.</p>

<p>Statisticky <b>většina hodně velkých webů</b> používá www na začátku.</p>

<p>Z top 10 je jediná výjimka sociální síť X (dříve Twitter).</p>

<h2 id="odkazy">Odkazy jinam</h2>

<ul>
  <li><a href="http://www.naminum.com/">Naminum.com</a> – na základě obecného slova vygeneruje jeho různé varianty a snadno ověří jejich dostupnost</li>
  
  <li>Webtrh: <a href="https://webtrh.cz/11735-predpony-domeny">Předpony pro domény</a> – použití předpony, když je všechno obsazené</li>
</ul>