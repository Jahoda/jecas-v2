---
title: "Windows 10"
headline: "Windows 10"
description: "Jaký je nový operační systém Windows 10. Srovnání s Windows 7."
date: "2014-10-02"
last_modification: "2015-07-29"
status: 1
tags: ["Produktivita", "Windows"]
---

## Upozornění na upgrade z Windows 7

Koncem **května 2015** se ve Windows 7 začala objevovat možnost na bezplatný budoucí upgrade na Windows 10.

Upgrade na finální Windows 10 začal probíhat **29. července 2015**.

## Stažení

**Stáhnout plnou versi Windows 10** jde na následující stránce:

    - [Download Windows 10](https://www.microsoft.com/en-us/software-download/windows10) – velikost je do 3 GB

Druhá možnost je počkat, až se Windows 7 či Windows 8.1 automaticky upgradují na Windows 10 prostřednictvím **Windows Update**.

**Požadavky na HW** jsou podobné jako u starších Windows.

  - Procesor: 1 GHz nebo rychlejší

  - Paměť RAM: 1 GB (32bitová verze) nebo 2 GB (64bitová verze)

  - Volné místo na disku: 16 GB

  - Grafická karta: grafické zařízení podporující Microsoft DirectX 9 s ovladačem WDDM

  - Účet Microsoft a přístup k Internetu

## Cena Windows 10

Pro uživatele Windows 7 nebo 8.1 je upgrade zdarma po **dobu 1 roku** po vydání Windows 10.

Cena samotého systému Windows 10 by měla být následující:

  - Windows 10 Home: 109 dolarů (cca 2 700 Kč)

  - Windows 10 Pro: 149 dolarů (cca 3 700 Kč)

**Datum vydání**: 30. 7. 2015

(adsbygoogle = window.adsbygoogle || []).push({});

## Instalace

Při stažení požadovaného obrazu DVD (ISO) je několik možností, jak provést instalaci.

K disposici je i **upgrade** z **Windows 7 / Vista** nebo **Windows 8** / 8.1. Tato volba instalace by měl zachovat většinu nastavení a aplikací z předchozího systému.

Některé součásti Windows 7 jako například **Windows Media Center** zachovat nejde:

Chce-li člověk **systém jen vyzkoušet** a ponechat si svůj původní OS, lepší je nainstalovat **Windows 10** na jiný diskový oddíl. Bude potom možné před startem vybrat, který systém se má spustit. A tak se kdykoliv vrátit k předchozímu systému.

Samotný proces instalace potom vypadá jako u starších Windows.

Detailní popis instalace a reinstalace Windows 10 je popsán v samostatném článku:

    - [Jak (pře)instalovat Windows 10](/instalace-windows-10)

### Doba instalace

Windows 10 se instaluje velmi rychle. I bez SSD je to otázka necelé **půl hodiny** včetně prvotního nastavení a přihlášení do systému.

### Zkušenost s upgradem W7 → W10

Příjemné na přechodu z Windows 7 na 10 je skutečnost, že se v podstatě **podařilo zachovat všechny aplikace a nastavení**.

Po dokončení instalace desítek je dokonce zachováno i pozadí plochy, rozmístění ikon nebo připnuté aplikace k hlavnímu panelu.

Není se tedy třeba bát, že nový systém bude člověk muset hodiny nastavovat. Všechno je okamžitě funkční od první minuty.

## Aktivace Windows 10

Po upgradu na Windows 10 se systém automaticky aktivuje.

### Čistá instalace

Ačkoliv je možné původní programy, nastavení a data zachovat, pro rychlejší a lepší fungování systému je lepší provést **čistou instalaci**.

I před tou je ale potřeba provést upgrade, který poslouží pouze pro účely aktivace. Na servery Microsoftu se zjednodušeně řečeno uloží jakýsi otisk hardware počítače s příznakem *Aktivováno*.

Windows 10 se potom dokáží **automaticky aktivovat po připojení k internetu** na základě odpovídajícího hardwaru bez zadávání jakéhokoliv sériového klíče.

Při čisté instalaci tedy stačí žádosti o zadání *Product key* ignorovat a přeskakovat.

## Novinky

### Start nabídka

Hlavní, pro mnohé příjemnou, změnou je navrácení původní **Start nabídky**. Ta je nyní ve Windows „desítkách“ kombinací:

  - původní nabídky z Windows 7

  - nabídky živých dlaždic z Windows 8

Jednotlivé programy jde **připnout** na obě místa.

### Připnutí k okraji

Už v dřívějších Windows šlo přesunutím okna k levému, pravému nebo hornímu okraji obrazovky snadno docílit změny velikosti okna na polovinu (přesunutí doleva nebo doprava) či jeho maximalisaci (přesun nahoru).

**Windows 10** tuto funkci značně vylepšil. Při přesunutí na stranu tak, že by okno **překrývalo** nějaké předchozí, se ve zbývajícím prostoru objeví nabídka náhledů ostatních oken, co by se ve zbývajícím prostoru mohly objevit.

**Přichytávat** jde okna i do rohů, čímž se docílí rozdělení obrazovky na 3 nebo až 4 části.

Trochu vadit může změněné chování při *odlepení*. Při přilepení k okraji se totiž po následném odlepení **neobnoví původní rozměry** okna, jak tomu bývalo dříve.

Kromě toho působí tato vlastnost občas lehce zabugovaně.

### Task view

Funkce *Task view* nabízí přehled otevřených oken a kromě toho umí vytvářet **další plochy**.

Užitečné je, že při přepnutí na novou prázdnou plochu mají aplikace **připnuté k hlavnímu panelu** pod sebou malý nepatrný proužek. Ten značí, že je program spuštěn na jiné ploše a kliknutí na něj potom plochu rovnou přepne.

### Nastavení / Ovládací panel

Pro nastavování funkcí systému je ve Windows 10 speciální aplikace vhodnější pro **dotyková zařízení**. Na starý dobrý *Ovládací panel* je přístup buď přes **hledání** nebo ve výchozím *Prohlížeči souborů* po kliknutí na malou šipku.

### Správce úloh

Uživatele W7 potěší nová podoba *Správce úloh*.

### Vyhledávání

Příjemná možnost je vyhledávat na internetu přímo ve vyhledávacím políčku nabídky *Start*.

Jde tam také psát rovnou **adresy webových stránek**.

### Přihlašování

Oproti **Windows 7** je vhodné mít **účet u Microsoftu**, který může sloužit i k přihlášení se k počítači.

Toto přihlášení má výhodu v tom, že si systém následně stáhne z internetu nastavení a automaticky začne fungovat **synchronisace souborů** přes **OneDrive** (dříve *SkyDrive*, dříve *Live Mesh*).

Jde používat i **offline účet**, ale cesta k němu je trochu ukrytá pod možností „vytvořit nový účet“ na konci formuláře.

## Aplikace

Důležitý prvkem pro použitelnost operačního systému je funkčnost různých **programů**.

Ty se instalují přímo z integrovaného obchodu (*Store*) nebo klasickým způsobem stažením **instalačního EXE souboru**. Ve *Store* jsou kromě programů přímo připravených k instalaci na jedno kliknutí i aplikace, co je nutné stahovat z webu výrobce (například konkurenční internetové prohlížeče).

Bez problému fungují všechny aplikace, co pravidelně používám:

  - internetové prohlížeče (Opera, Chrome, Firefox)

  přímo ve Windows 10 je [Internet Explorer 11](/ie11)

  - [Sublime Text](/sublime-text)

  - webový server [WAMP](/localhost)

  - NetBeans

  - PSPad

  - [IE Tester](/prohlizece#ie-tester)

  - Total Commander

  - Spotify (má i přímo *Metro* aplikaci)

  - VLC (rovněž i *Metro* aplikace)

### Hry

Na Windows 10 jsem vyzkoušel první **Mafii** (rok vydání 2002) a **NHL 09** (vydání 2008) a oboje bez problémů funguje.

### Metro aplikace

V obchodě Microsoftu *Store* je spoustu aplikací. I některé webové stránky tam mají své aplikace, což je výhodné, protože je v nich většinou **méně otravné reklamy**. Bohužel ale hlavně hry **velmi často padají**.

## Závěr

Po prvních pár hodinách používání jsem nenarazil na nic, co by bránilo na Windows 10 v budoucnu přejít. Oproti Windows 7 a i 8 nabízí značnou porci šikovných **vylepšení**.

## Upgrade z Windows 7 / 8.1

**Update z Windows 7 / 8 / 8.1** na 10 je zdarma.

## Přeskočení Windows 9

Hodně lidí překvapilo přeskočení teoretické verse 9.

  - *Windows 7*

  - *Windows 8*

  - *Windows 10*

Nabízí se poměrně vtipné vysvětlení, že to bylo z důvodu **detekce čísla Windows** v aplikacích třetích stran. Windows 9 by se mohl kvůli hloupé podmínce tvářit jako Windows 95/98:

```
if (version.StartsWith("Windows 9")) {
  // Windows 95, 98
}
else {
}
```

(adsbygoogle = window.adsbygoogle || []).push({});