---
title: "Kolik monitorů je ideální na vývoj webů?"
headline: "Kolik monitorů potřebujete pro vývoj webů?"
description: "Jakou konfiguraci monitorů zvolit pro co nejefektivnější vývoj webů."
date: "2020-05-20"
last_modification: "2020-05-20"
status: 0
tags: []
---

Ačkoliv existují tací, kteří primárně pracují na 13" MacBooku v gauči nebo na pláži, podle mých zkušeností existují lepší řešení, které nabízí vyšší efektivitu a lepší ergonomii.

## Nejsou čtyři obrazovky moc?

Ne.

Když si člověk uvědomí, že při vývoji pravidelně používá třeba následující aplikace:

  - editor,

  - prohlížeč,

  - [vývojářské nástroje](/vyvojarske-nastroje),

  - návrh/zadání,

  - zobrazení změn v Gitu

  - program pro komunikaci (např. Teams, Slack, e-mail)

Určitě není problém využít prakticky **libovolné množství monitorů**, aby nebylo potřeba se mezi okny přepínat, ale mohla být všechna viditelná.

Začněme ale od začátku:

## Samotný notebook

Asi nejhorší varianta. Jediná výhoda je mobilita a schopnost fungovat kdekoliv, která se při používání více monitorů vytrácí.

Dlouhodobá práce na notebooku bez příslušenství je dost nevhodná s ohledem na umístění obrazovky moc nízko nad klávesnicí, které nutí člověka se k zařízení hrbit.

Relativně rozumné je použít na notebook stojánek a připojit k němu alespoň klávesnici a myš.

## Notebook s externím monitorem

Bývá běžná varianta, kdy klávesnice (popř. i touchpad) notebooku slouží k ovládání. A nad obrazovkou je externí monitor.

Výhoda je ve větší ploše, nevýhoda pořád v hrbení se k obrazovce notebooku. Teoreticky je možné obrazovku notebooku vypnout a nepoužívat, ale je škoda se o dostupnou plochu ochudit.

První jakž takž rozumná kombinace je umístit notebook na stojánek (nebo podložit krabicí) vedle externího monitoru a připojit k němu klávesnici a myš. Externí monitor je jako hlavní umístěn naproti člověku a obrazovka notebooku vedle.

Ergonomie je v pořádku a plocha začíná být zajímavá.

## Více monitorů

Při používání 2 obrazovek člověk rychle dojde k tomu, že by se hodila další.

Existují lidé, kteří používají dva monitory s tím, že přechod tvořený jejich rámečky je uprostřed zorného pole, osobně mi přijde škoda mít na nejpohodlněji čitelném místě (uprostřed) mezeru tvořenou rámečky.

Na druhou stranu umístění jednoho monitoru doprostřed a druhého vedle může vést k tomu, že se člověk bude u stolu nerovnoměrně natáčet na jednu stranu.

## Velké monitory

V dnešní době (rok 2021) už existují i monitory s uhlopříčkou blížící se 50". Nejčastěji s **4K rozlišením 3840 × 2160** při poměru stran 16:9 nebo v poměru stran **32:9 v rozlišení 5120 × 1440 či 3840 × 1080**.

Mít třeba místo tří 24" Full HD monitorů (1920 × 1080) jediný 49" QHD (5120 × 1440) může vypadat lákavě.

Výhoda jednolité plochy je značná. Lze si lépe uspořádat jednotlivá okna, protože nikde nejsou rámečky mezi jednotlivými obrazovkami jako při práci na více monitorech.

Plochu tak lze **lépe využít**.

Osobně aktuálně preferuji jeden 43" velký 4K monitor s poměrem stran 16:9. Není problém si na něj rozumně umístit 6 oken.

Poměr stran 16:9 je výhodnější při sledování filmů nebo videí, kdy u 32:9 vznikají prázdné pruhy na stranách.

Asi největší nevýhoda je **poměr cena/výkon**. Za cenu jednoho 49" jde koupit běžných 24" monitorů třeba 8.

Někomu může vadit, že velký monitor znamená velkou svítící plochu a zvlášť bez okolního denního světla to může být nepříjemné pro oči.

## Virtuální plochy

Nedostatek prostoru jde dnes ve všech běžných systémech řešit virtuálními plochami.

Přijde mi to spíš jako nouzová varianty pro případ, kdy není dostupný velký monitor nebo víc menších monitorů.

## Jak monitory zapojit?

V závislosti na použitém PC/notebooku může být problém zapojit nebo provozovat více monitorů zároveň.

Do dvou monitorů to bývá skoro vždy v pohodě, od třetího ale už může být problém. Pokud to grafická karta nezvládá, existují USB krabičky pro připojení další obrazovky přes HDMI nebo DisplayPort.

## Dokovací stanice v monitoru

Hodně užitečná funkce je, aby monitor mohl sloužit jako dokovací stanice. V ideálním případě k němu potom jde připojit notebook jediným USB-C kabelem, který kromě přenosu obrazu zajistí i napájení.

## Závěr

Za roky jsem vyzkoušel spoustu všech možných konfigurací.

Pokud neřešíte tolik cenu, doporučuji následující:

    jeden velký 40"–50" 4K monitor 3840 × 2160

    jeden velký 40"–50" širokoúhlý monitor 5120 × 1440 (menší rozlišení bych nebral)

Jinak cca tři FullHD monitory (1920 × 1080) vedle sebe.

Vyvarovat se hrbení k obrazovce notebooku.