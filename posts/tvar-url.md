---
title: "10 rad, jak vytvořit ideální URL"
headline: "10 rad pro vytvoření nejlepší URL"
description: "Jakým způsobem volit tvar URL jednotlivých stránek s ohledem na použitelnost a SEO."
date: "2015-04-11"
last_modification: "2015-07-17"
status: 1
tags: ["SEO", "Rady a nápady"]
---

Kromě toho, že každá webová stránka má zpravidla:

  - název/titulek (značka `&lt;title>`),

  - hlavní nadpis ([`&lt;h1>`](/nadpisy)),

  - obsah

Se všechny tyto věci nacházejí na nějaké adrese – **URL** (*Uniform Resource Locator* – český překlad „jednotná adresa zdroje“). Tvar adresy může být různý:

```
example.com/super-clanek
example.com/clanky/super-clanek
example.com/super-clanek.html
example.com/Super_článek
example.com/?id=5
```

Plus různé variace výše uvedeného.

Tento článek se zabývá volbou tvaru adresy za názvem domény. Postup pro vybírání **vhodné domény** je popsán zde:

    - [Jak vybrat vhodnou doménu?](/domena) – 8 rad, kterými se řídit

## Tvar URL chce promyslet

Zatímco přepsat název článku nebo změnit jeho obsah není výraznější problém, **změna adresy** je značně komplikovanější.

Na obsah nacházející se na dané URL už mohou **vést odkazy** či stránku již **zaindexovaly vyhledávače**. V takovém případě změna URL **přináší komplikace**.

Ideální je **adresy neměnit**.

Jaké by měly být dobré adresy, aby zaručily dobrou dohledatelnost informací? Přináším přehled třích hlavních vlastností. URL adresy by měly být

  - trvalé,

  - trvalé

  - a trvalé

  **Yuhů**, [Tři zásady pro tvorbu dobrých SEO URL](http://weblog.jakpsatweb.cz/d/1333060980-tri-zasady-pro-tvorbu-dobrych-seo-url.html)

Když už se adresy změní, je nutné alespoň zajistit **přesměrování**, což bývá práce navíc, takže je lepší skutečně adresy neměnit.

Navíc seznam přesměrování zanáší lehký nepořádek do webu, na který se při redesignu stránek snadno zapomene.

Na určení tvaru URL je tedy mimořádně důležité **si dát záležet** a i například při publikaci obsahu pořádně zkontrolovat, že **neobsahuje překlep**.

## Srozumitelnost a stručnost adresy

URL stránky se zobrazuje na řadě míst.

V adresním řádku prohlížeče:

Ve **stavovém řádku** po najetí myší na odkaz:

Dále se adresy zobrazují ve **výsledcích vyhledávání**. Vyhledávače v nich i zvýrazňují hledaná slova. Zobrazení na [Seznamu](/seznam):

Zobrazení URL v SERPu [Googlu](/google):

Jen tak vložená URL bez úpravy textu odkazu se může objevit v **diskusních fórech nebo komentářích**, kde se samotná URL stane textem odkazu.

Je tedy dobré, když adresa dobře vystihuje obsah, který lze na dané URL **očekávat**. Z toho vyplývá, že by adresa **neměla mít podobu** typu:

```
example.com/?id=5
```

To člověku většinou příliš nepomůže.

### Délka adresy

Vzhledem k omezenému prostoru je dále lepší, aby adresa byla **kratší než delší**. Hodně dlouhá URL se stejně zpravidla celá nezobrazí.

Krátká URL se dá dobře nadiktovat (tj. je použitelná v offline světě), lze zapamatovat nebo se zobrazí celá při sdílení na [Twitteru](/twitter):

Opravdu **hodně dlouhé adresy** mohou být rozbity různými redakčními systémy, které dlouhá slova rozdělují a neumějí rozlišit slovo od URL. Uživatelé tak musí používat **zkracovače adres**.

## Klíčová slova v URL a SEO

Z pohledu vyhledávačů se zdá být rozumné uvádět v URL **nejdůležitější klíčová slova**.

    Klíčová slova v URL jsou zvýrazněna ve výsledcích hledání. To může být další signál pro návštěvníka, že má právě kliknout na daný odkaz.

    Pro vyhledávač je adresa stránky další informace, podle které určovat téma stránky.

Nějaký **zázračný SEO efekt** klíčovým slovům v adrese ale přisuzovat nelze. Adresa není pro návštěvníky tak důležitá jako obsah, aby vyhledávač stránky kvůli špatným adresám výrazně upozaďoval.

## Složky/kategorie

Někdy bývají k vidění adresy znázorňující stromovou strukturu.

```
example.com/sekce/kategorie/clanek
```

Vytvářet hlubokou strukturu v adresách je značně risikové z toho důvodu, že se rozvržení stránky málokdy podaří navrhnout rovnou finálně.

Problém logicky vyvstane, když bude **potřeba strukturu změnit**. To bude znamenat:

  - buď **změnu URL**,

  - nebo vytvoření **nekonsistence** mezi tvarem adres a skutečnou strukturou.

Celé situaci se tak jde vyhnout **jednou jedinou úrovní** pro veškerý obsah. Tento systém používá například **Wikipedie**.

```
cs.wikipedia.org/wiki/HyperText_Markup_Language
```

## Zbytečná slova

V ideálním případě by v URL nemělo být nic, co nenese hodnotnou informaci. Tedy se vyhnout různým identifikátorům, které do URL přidávají redakční systémy.

Pro web o pěti podstránkách je zbytečné mít adresy ve tvaru:

```
example.com/**stranka/**kontakt
```

Postačí prosté:

```
example.com/kontakt
```

## Vycpávání klíčovými slovy

Vycpávání klíčovými slovy (anglicky *Keyword stuffing*) je nekalá [SEO](/seo) praktika, kdy se do adresy **klíčové slovní spojení** vloží hned několikrát.

```
example.com/klicove-slovo/klicove-slovo.html
```

Lze předpokládat, že rozumné vyhledávače nebudou mít důvod kvůli zopakování klíčových slov stránku upřednostnit. Naopak taková adresa může působit podezřele na **lidské návštěvníky** a vést tak **nižší míře prokliku**.

## Česká diakritika v URL

Wikipedie dokazuje, že adresa stránky diakritiku (a dokonce i další netradiční znaky) obsahovat může. Mohou s tím ale být problémy, za které se **lepší srozumitelnost** a **menší počet kolisí** (např. *koš vs. kos*) adresy nemusí vyplatit – některé přísnější skripty ověřující URL s tím mohou mít problémy.

Automatický převodník textu na klikací odkaz tak může vzít znak s **háčkem nebo čárkou** jako konec URL a odkaz tím rozbít.

Osvědčené je používat pouze znaky a–z, 0–9 a pro oddělení slov spojovník `-`. Jde k tomu použít následující funkci, které dokáže takovou podobu URL **automaticky vytvořit podle názvu stránky**:

    - PHP triky: [Vytvoření přátelského URL](http://php.vrana.cz/vytvoreni-pratelskeho-url.php) – hotové funkce v PHP a JavaScriptu

## Předložky a slovní vata

Skripty zajišťující **automatický převod názvu stránky na URL** (řetězec adresy se někdy označuje jako *slug*) mohou obsahovat funkci pro odstraňování předložek, spojek a dalšího obsahu, co není klíčovým slovem. V angličtině potom ještě členů.

V češtině to kvůli skloňování značně **snižuje čitelnost**. Například z titulku:

  Hledám fotografa s objektivem pro interier - Praha Palmovka

Může vzniknou *slug* ve tvaru:

  hledam-fotografa-objektivem-interier-praha

Ideální je tedy **tvořit URL ručně**. U webů, kde obsah tvoří nepoučení lidé, jako třeba **diskusní fórum**, je ale takový postup značně komplikovaný. Nakonec může méně škody napáchat automatický převod než vložení důvěry do rukou návštěvníků.

## Duplicitní adresy

Nikdy by nemělo být možné získat **stejný obsah na více různých adresách**. V případě, že na něco takového vyhledávač narazí, musí si jednu z adres vybrat a tu preferovat. Nešikovné je, když si vybere tu podobu, která nebyla zamýšlena.

U adres obsahující číselný identifikátor následovaný textovou omáčkou pro uživatele, může dojít ke komickým situacím, kdy je možné **změnit text URL bez následného přesměrování**.

Stránka `example.com/5-kontakt` tak může být dostupná na URL `example.com/5-jsme-hlupaci`. Řešením je používat **přesměrování hlavičkou 301** na preferovaný tvar.

## URL složené z číselných ID

V některých případech je prakticky nevyhnutelné mít v adresách identifikátory číselné či [složené z písmen](/id-pismena). Týká se to stránek s **velkým množstvím obsahu** – zpravidla tvořeným lidmi, po kterých lze těžko požadovat navrhnutí rozumných URL.

Příkladem je třeba [YouTube](/youtube) s tvarem URL:

```
youtube.com/watch?v=-ecdH-HdLjA
```

Nebo [Facebook](/facebook):

```
facebook.com/jecas.cz/posts/896912130370504
```

Číselné identifikátory navíc řeší ještě jednu věc – případné **kolise stejných tvarů URL** vytvořené z nadpisů, které tak není vůbec třeba řešit.

Při nízkém počtu stránek se některým návštěvníkům může líbit, že se číselná adresa typu „`example.com/1312`“ snadno zapamatuje. Domnívám se ale, že **stručná slovní adresa** typu „`example.com/css`“ na tom bude ještě lépe.

## Česky, nebo anglicky?

Google doporučuje, aby jazyk URL odpovídal jazyku, kterým je napsán obsah stránky.

    - [Google: Your URLs Should Be In Your Contents Language](https://www.seroundtable.com/google-url-language-format-20523.html)

U vícejazyčného webu to tedy znamená mít například pro stánku *Kontakt* adresy typu:

```
example.com/cs/kontakt
example.com/en/contact
```

U hloupějších redakčních systému to ale může být problém.

## Odkazy jinam

  - Moz.com: [15 SEO Best Practices for Structuring URLs](http://moz.com/blog/15-seo-best-practices-for-structuring-urls)