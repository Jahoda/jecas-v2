---
title: "Co dělat s počítačem, kterému skončila podpora Windows 10"
headline: "Windows 10 bez podpory: Jaké máte možnosti"
description: "Podpora Windows 10 skončila 14. října 2025. Zjistěte, jaké možnosti máte."
date: "2025-11-18"
last_modification: "2025-11-18"
status: 1
tags: ["windows", "zabezpeceni", "produktivita"]
format: "html"
---

<p>Microsoft 14. října 2025 ukončil podporu Windows 10. Co to znamená pro vaš počítač?</p>

<p><img src="/files/windows-10-konec-podpory/hero.svg" alt="Windows 10 - Konec podpory 14. října 2025" style="max-width: 100%; height: auto; border-radius: 8px;"></p>

<h2 id="co-to-znamena">Co znamená konec podpory</h2>

<p><img src="/files/windows-10-konec-podpory/konec-podpory.png" class="border" alt="Konec podpory" /></p>

<p>Konec podpory znamená, že Microsoft <b>pravidelně</b> přestal vydávat:</p>

<ul>
  <li><b>Bezpečnostní aktualisace</b> – běžné zranitelnosti nebudou opraveny</li>
  <li><b>Opravy chyb</b> – problémy s fungováním systému nebudou řešeny</li>
  <li><b>Technickou podporu</b> – Microsoft oficiálně nepomůže s problémy</li>
</ul>

<p>Výsledkem je <b>potenciální bezpečnostní risiko</b>.</p>

<p>Znamená to, že musím ihned upgradovat na Windows 11? Případně starý počítač s Windows 10 vyhodit a koupit nový?</p>

<p>Ne.</p>

<p>Počítač bude <b>stále fungovat</b> normálně. Bezpečnostní risiko <b>roste postupně</b>, ne okamžitě.</p>

  <p><b>Historická poznámka:</b> Microsoft má historii vydávání záplat i po konci podpory pro <b>skutečně kritické</b> zranitelnosti. Například Windows XP dostal záplatu pro <a href="https://cs.wikipedia.org/wiki/WannaCry">WannaCry</a> ransomware v roce 2017 (3 roky po konci podpory). V případě masivně zneužívané zranitelnosti je pravděpodobné, že patch vyjde i pro Windows 10.</p>

<h2 id="porovnani-s-konkurenci">Porovnání s konkurencí</h2>

<p>Jak si Microsoft stojí v politice podpory oproti konkurenci? Možná vás překvapí, že Windows 10 měl <b>jednu z nejdelších podpor</b> mezi běžnými operačními systémy.</p>

<h3 id="delka-podpory">Délka podpory operačních systémů</h3>

<table>
  <thead>
    <tr>
      <th>Operační systém</th>
      <th>Délka podpory</th>
      <th>Poznámka</th>
    </tr>
  </thead>
  <tbody>
    <tr>
      <td><b>Windows 10</b></td>
      <td><b>10 let</b></td>
      <td>2015–2025, standardní Microsoft politika pro enterprise OS</td>
    </tr>
    <tr>
      <td><b>macOS</b> (Apple)</td>
      <td><b>~3 roky</b></td>
      <td>Bezpečnostní aktualisace obvykle pro 3 poslední verse, nová verse každý rok</td>
    </tr>
    <tr>
      <td><b>ChromeOS</b> (Google)</td>
      <td><b>8 let</b></td>
      <td>Od data vydání zařízení (ne od nákupu!)</td>
    </tr>
    <tr>
      <td><b>Ubuntu LTS</b> (Linux)</td>
      <td><b>5–15 let</b></td>
      <td>5 let základní, 10 let s Ubuntu Pro (zdarma), nově až 15 let</td>
    </tr>
    <tr>
      <td><b>Android</b></td>
      <td><b>2–7 let</b></td>
      <td>Závisí na výrobci; Google Pixel 8+: 7 let, jiné často jen 2-3 roky</td>
    </tr>
  </tbody>
</table>

<h3 id="microsoft-vs-apple">Microsoft vs. Apple</h3>

<p>Největší kontrast je mezi Microsoftem a Apple:</p>

<ul>
  <li><b>Windows 10: 10 let podpory</b> (2015–2025)</li>
  <li><b>macOS: ~3 roky podpory</b> pro každou versi</li>
</ul>

<p>Apple vydává novou versi macOS <b>každý rok</b> a podporuje obvykle jen 3 poslední. Pokud máte Mac z roku 2015 (stejný rok jako Windows 10), váš macOS přestal dostávat aktualisace už <b>dávno</b> – pravděpodobně kolem roku 2020-2021.</p>

<h3 id="google-chromeos">Google a ChromeOS</h3>

<p>ChromeOS má <b>8 let podpory</b> od data vydání zařízení. To je lepší než macOS, ale kratší než Windows 10. Důležité je, že se počítá od <b>data vydání modelu</b>, ne od vašeho nákupu:</p>

<ul>
  <li>Chromebook vydaný v roce 2020 má podporu do roku 2028</li>
  <li>Pokud stejný model koupíte v roce 2024, podpora končí stále v roce 2028 (jen 4 roky pro vás)</li>
</ul>

<h3 id="co-to-znamena">Co to znamená pro běžné uživatele?</h3>

<p>Windows 10 dostal <b>výjimečně dlouhou podporu</b> – 10 let je v odvětví spotřební elektroniky neobvyklé. Pro srovnání:</p>

<ul>
  <li><b>iPhone</b> dostává aktualisace obvykle 5-6 let</li>
  <li><b>Android telefony</b> (mimo Google Pixel) často jen 2-3 roky</li>
  <li><b>MacBook</b> efektivně ~5-7 let (pokud nejnovější macOS podporuje váš hardware)</li>
</ul>

<p>Takže pokud vám připadá, že Microsoft „ukončil podporu příliš brzy“, ve skutečnosti poskytl <b>jednu z nejdelších podpor v celém odvětví</b>. Problém spíše je, že Windows 11 má přísnější hardwarové požadavky, což brání některým funkčním počítačům v upgradu.</p>

<h2 id="moznosti">Vaše možnosti</h2>

<h3 id="upgrade-windows-11">1. Upgrade na Windows 11</h3>

<p>Nejjednodušší řešení, pokud váš počítač <b>splňuje systémové požadavky</b>:</p>

<ul>
  <li>Procesor: 1 GHz, 2 jádra, 64-bit</li>
  <li>RAM: minimálně 4 GB</li>
  <li>Úložiště: 64 GB</li>
  <li><b>TPM 2.0</b> – bezpečnostní čip v základní desce, který chrání šifrovací klíče a umožňuje funkce jako BitLocker a bezpečné přihlašování</li>
  <li><b>UEFI</b> firmware – novější typ firmwaru, který nahradil starý BIOS a umožňuje bezpečné startování systému (Secure Boot) a lepší práci s moderními disky</li>
</ul>

<p><b>Jak zjistit kompatibilitu:</b></p>

<ol>
  <li>Stáhněte si <a href="https://www.microsoft.com/cs-cz/windows/windows-11">PC Health Check</a> od Microsoftu</li>
  <li>Spusťte aplikaci a nechte si zkontrolovat kompatibilitu</li>
  <li>Pokud je počítač kompatibilní, upgrade je <b>zdarma</b></li>
</ol>

<p><b>Postup upgradu:</b></p>

<ol>
  <li>Otevřete <b>Nastavení</b> → <b>Windows Update</b></li>
  <li>Klikněte na <b>Vyhledat aktualizace</b></li>
  <li>Pokud je upgrade dostupný, objeví se nabídka upgradu na Windows 11</li>
</ol>

<div class="soft">
  <p><b>Výhody:</b> Nejbezpečnější řešení, zachováváte všechny soubory a programy, získáte nové funkce.</p>
  <p><b>Nevýhody:</b> Vyžaduje kompatibilní hardware, nové rozhraní může vyžadovat přivyknutí.</p>
</div>

<h3 id="pokracovat">2. Pokračovat s Windows 10</h3>

<p>Je možné, že váš počítač nesplňuje požadavky Windows 11:</p>

<p><img src="/files/windows-10-konec-podpory/nesplnuje-pozadavky.png" class="border" alt="" /></p>

<p>Pokračování s Windows 10 je <b>zcela legitimní volba</b>, zejména v prvních letech po skončení podpory. Miliony uživatelů budou Windows 10 používat ještě roky.</p>

<p><b>Realita bezpečnostních risik:</b></p>

<ul>
  <li><b>Webové aplikace</b> (bankovnictví, email) mají <b>vlastní zabezpečení</b> (HTTPS, šifrování, 2FA)</li>
  <li><b>Moderní prohlížeče</b> budou pravděpodobně podporovat Windows 10 ještě několik let</li>
  <li>Kritické zranitelnosti <b>mohou</b> dostat záplatu i po konci podpory (viz WannaCry pro XP)</li>
  <li>Risiko <b>roste postupně</b> – první rok je relativně bezpečný, po 3+ letech už méně</li>
</ul>

<p><b>Kdy je to rozumná volba:</b></p>

<ul>
  <li>Počítač nesplňuje požadavky Windows 11</li>
  <li>Nemáte prostředky na nový počítač nebo se vám nechce kupovat a vyhazovat něco, co funguje</li>
  <li>Potřebujete čas na přípravu migrace</li>
  <li>Používáte specifické programy, které na Linuxu neběží</li>
</ul>

<p><b>Jak zůstat v bezpečí:</b></p>

<ol>
  <li><b>Aktualisujte všechny aplikace</b> – zejména prohlížeč</li>
  <li><b>Používejte moderní prohlížeč</b> – Chrome, Firefox, Edge (ty mají vlastní bezpečnostní vrstvy)</li>
  <li><b>Pravidelné zálohy</b> – nejdůležitější pojistka proti problémům</li>
  <li><b>Základní opatrnost</b> – neotevírejte podezřelé přílohy a odkazy</li>
</ol>

  <p><b>Výhody:</b> Žádné náklady, zachováte známé prostředí, všechny programy fungují.</p>
  <p><b>Nevýhody:</b> Postupně rostoucí bezpečnostní risiko (zejména po 2-3 letech), kompatibilita s novým softwarem se bude snižovat.</p>

<h3 id="linux">3. Přechod na Linux</h3>

<p>Linux je <b>bezplatný</b> operační systém, který funguje i na starších počítačích:</p>

<p><b>Doporučené distribuce pro začátečníky:</b></p>

<ul>
  <li><a href="https://ubuntu.com/">Ubuntu</a> – nejpopulárnější, velká komunita</li>
  <li><a href="https://linuxmint.com/">Linux Mint</a> – podobné Windows, snadné na používání</li>
  <li><a href="https://zorin.com/">Zorin OS</a> – vypadá skoro jako Windows</li>
  <li><a href="https://elementary.io/">elementary OS</a> – elegantní, podobné macOS</li>
</ul>

<p>Pokud se vaše práce na počítači odehrává primárně v prohlížeči, nemusí být s přechodem na Linux takový problém.</p>

  <p><b>Výhody:</b> Zdarma, bezpečné, běží i na starších počítačích, pravidelné aktualisace.</p>
  <p><b>Nevýhody:</b> Vyžaduje přivyknutí, některé programy nejsou dostupné, menší podpora her.</p>

<h3 id="macos">4. Přechod na macOS</h3>

<p>Pokud si chcete užít <b>pořádnou změnu</b>, můžete místo Windows zvolit macOS. Znamená to ale nejen jiný systém, ale i <b>nákup nového počítače</b> od Apple (MacBook, iMac, Mac mini).</p>

<p><b>Co je jinak:</b></p>

<ul>
  <li>Ovládání systému je v mnoha detailech jiné – klávesové zkratky, gesta, rozložení oken, nabídky.</li>
  <li>Běžné úkony (správa souborů, instalace programů, nastavení systému) fungují jinak než ve Windows.</li>
  <li>Je potřeba si <b>předělat „svalovou paměť“</b> – prvních pár týdnů může být práce pomalejší.</li>
</ul>

<p><b>Software a kompatibilita:</b></p>

<ul>
  <li>Řadu věcí vyřešíte v prohlížeči stejně jako na Windows.</li>
  <li>Mnoho populárních programů existuje i pro macOS (prohlížeče, kancelářské balíky, nástroje pro komunikaci).</li>
  <li>U specializovaných Windows programů je často nutné hledat <b>alternativy</b>, případně používat vzdálenou plochu nebo virtualisaci.</li>
</ul>

  <p><b>Výhody:</b> Moderní stabilní systém, dobrá integrace s iPhonem a dalšími zařízeními Apple.</p>
  <p><b>Nevýhody:</b> Vyšší pořizovací cena, nutnost koupit nový počítač, výrazné rozdíly v ovládání a nutnost hledat nové programy.</p>

<h3 id="rozsirena-podpora">5. Rozšířená bezpečnostní podpora (placená)</h3>

<p>Microsoft nabízí <b>Extended Security Updates (ESU)</b> program pro organizace a firmy:</p>

<ul>
  <li>Poskytuje bezpečnostní aktualisace po skončení podpory</li>
  <li>Určeno především pro <b>firmy a organisace</b></li>
  <li>Pro domácí uživatele <b>není dostupné</b> přímo</li>
  <li>Cena se každým rokem zvyšuje</li>
</ul>

<p>Pro běžné domácí použití <b>nedoporučuji</b> – je to drahé a komplexní řešení.</p>

<h3 id="novy-pocitac">5. Nákup nového počítače</h3>

<p>Pokud je váš počítač <b>starší než cca 7 let</b>, může být nejvýhodnější koupit nový:</p>

<p><b>Výhody nového počítače:</b></p>

<ul>
  <li>Výrazně <b>vyšší výkon</b></li>
  <li>Lepší <b>výdrž baterie</b> (u notebooků)</li>
  <li>Modernější <b>porty a konektory</b></li>
  <li>Lepší <b>zabezpečení</b></li>
</ul>

<p>Pokud současný počítač nesplňuje HW požadavky na Windows 11, dost pravděpodobně bude adekvátní nový počítači <b>v cenové relaci 10 000 – 15 000 Kč</b>.</p>


  <p><b>Výhody:</b> Nový výkonný hardware, žádné starosti s kompatibilitou, záruka.</p>
  <p><b>Nevýhody:</b> Náklady, nutnost přenosu dat a nastavení nového systému.</p>


<h2 id="proc-porad-aktualisace">Proč mi pořád někdo chce něco aktualisovat</h2>

<p>Pocit „všechno funguje, proč do toho někdo zase sahá“ má skoro každý. Počítač je ale součástí většího ekosystému – internetu, bankovnictví, úřadů, firemních systémů, aplikací – a ten se neustále mění.</p>

<p><b>Bezpečnost</b> je hlavní důvod, proč systémy nemůžou zůstat stejné navždy. Útočníci neustále hledají nové slabiny, objevují se nové typy útoků a šifrování, staré algoritmy se stávají prolomitelnými. To, co bylo „dost bezpečné“ v roce 2015, může být v roce 2025 považováno za slabé.</p>

<p>Druhý důvod je <b>kompatibilita</b>. Webové stránky, aplikace, online bankovnictví nebo třeba elektronický podpis využívají nové standardy. Vývojáři nemohou donekonečna testovat a podporovat všechny kombinace starých systémů a prohlížečů. Proto se nastavují životní cykly: určitou dobu je systém aktivně podporovaný, pak přichází novější generace.</p>

<p><b>Může systém vydržet „navždy“?</b> V isolaci ano – například počítač, který není připojený k internetu a běží jen jeden starý program, může fungovat roky. Jakmile ale chcete používat moderní web, online služby nebo připojovat nový hardware, potřebujete systém, který se vyvíjí a dostává aktualisace.</p>

<h2 id="jak-se-rozhodnout">Jak se rozhodnout</h2>

<p>Rozhodovací strom pro výběr nejlepšího řešení:</p>

<p><img src="/files/windows-10-konec-podpory/rozhodovaci-strom.svg" alt="Rozhodovací strom pro výběr řešení po konci podpory Windows 10" ></p>

<p><b>Stručné shrnutí rozhodování:</b></p>

<ol>
  <li><b>Splňuje počítač požadavky Windows 11?</b>
    <ul>
      <li><b>ANO</b> → Upgradujte na Windows 11 (zdarma, nejjednodušší)</li>
      <li><b>NE</b> → Pokračujte bodem 2</li>
    </ul>
  </li>
  <li><b>Je počítač starší než 7 let nebo výrazně pomalý?</b>
    <ul>
      <li><b>ANO</b> → Zvažte nákup nového počítače</li>
      <li><b>NE</b> → Pokračujte bodem 3</li>
    </ul>
  </li>
  <li><b>Používáte specifické Windows programy, bez kterých se neobejdete?</b>
    <ul>
      <li><b>ANO</b> → Kupte nový počítač nebo ponechte Windows 10</li>
      <li><b>NE</b> → Vyzkoušejte Linux nebo ponechte Windows 10</li>
    </ul>
  </li>
</ol>

<h2 id="dulezite-pred-zmenou">Důležité kroky před jakoukoliv změnou</h2>

<p>Než cokoliv uděláte, <b>vždy zálohujte svá data</b>:</p>

<ol>
  <li><b>Vytvořte zálohu</b> důležitých souborů na:
    <ul>
      <li>Externí disk</li>
      <li>Cloud (OneDrive, Google Drive, Dropbox)</li>
      <li>USB flash disk</li>
    </ul>
  </li>
  <li><b>Seznam programů</b> – zapište si, které programy používáte</li>
  <li><b>Hesla a licence</b> – ujistěte se, že máte přihlašovací údaje a licenční klíče</li>
  <li><b>Oblíbené položky</b> – exportujte záložky z prohlížeče</li>
</ol>

<h2 id="zaver">Závěr</h2>

<p>Nejlepší možnosti podle vaší situace:</p>

<ol>
  <li><b>Upgrade na Windows 11</b> – pokud váš počítač splňuje požadavky (zdarma, nejjednodušší)</li>
  <li><b>Pokračování s Windows 10</b> – zcela přijatelné, zejména krátkodobě (minimálně 1-2 roky), hlídal bych si hlavně, jestli je aktuální prohlížeč</li>
  <li><b>Přechod na Linux</b> – dobrá volba pro starší hardware bez Windows závislostí</li>
  <li><b>Přechod na macOS</b> – pro ty, kteří chtějí výraznou změnu a jsou ochotni si zvykat na nové prostředí i programy</li>
  <li><b>Nákup nového počítače</b> – když je počítač starý a pomalý</li>
</ol>

<p><b>Není důvod k panice.</b> Windows 10 bude ještě dlouho funkční a relativně bezpečný systém. Upgrade je vhodný, ale ne nutně urgentní. Vyberte si řešení podle vašich skutečných potřeb a finančních možností.</p>
