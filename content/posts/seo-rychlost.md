---
title: "Má rychlost načítání vliv na SEO?"
headline: "Vliv rychlosti webu na SEO"
description: "Může rychlost webové stránky ovlivnit její umístění ve vyhledávání?"
date: "2015-02-26"
last_modification: "2015-11-23"
status: 1
tags: ["seo", "zrychlovani"]
format: "html"
---

<p>Jelikož <b>algoritmy vyhledávačů</b>, které řadí výsledky, <b>nejsou veřejné</b>, o vlivu konkrétního faktoru lze pouze spekulovat. K odhadu vlivu rychlosti stránky na výsledky vyhledávání jde brát v úvahu:</p>

<ol>
  <li>
    <p><b>Selský rozum</b> – cílem vyhledávače je posílat návštěvníky na stránky, které obsahují odpověď na hledaný dotaz nebo řeší problém, který hledající člověk má.</p>
    
    <p>Pro maximální spokojenost by se člověk měl k požadované informaci dostat co nejdříve.</p>
    
    <p>Vyhledávače mají příjem z reklamy, kterou prodávají u vybraných klíčových slov. Nabízením kvalitních výsledků motivují návštěvníky více hledat => vyšší příjmy z reklamy.</p>
  </li>
  
  <li>
    <p><b>Vlastní testy a pokusy</b> – je možné vytvořit více stránek rozdílným způsobem a sledovat, která si vede lépe. Aby je ale vyhledávače nechápaly jako duplicitní, musí mít odlišný obsah, čímž jsou výsledky měření zkreslené.</p>
    
    <p>Obecně je hodně obtížné určit, co má jaký dopad, protože SEO úspěch stránky závisí na mnoha faktorech, které se navíc průběžně mění.</p>
    
    <p>Když po úpravách návštěvnost z vyhledávání vzroste, může to být dobře zvoleným postupem, ale také mohla návštěvnost vzrůst navzdory úpravám a bez nich by byla ještě větší.</p>
    
    <p>Déle lépe cílená menší návštěvnost z vyhledávání bude typicky zajímavější než vyšší a méně relevantní.</p>
  </li>
</ol>





<h2 id="bounce">Míra opuštění stránky</h2>

<p>Nepochybně má dlouhé načítání stránky vliv na míru okamžitého opuštění stránky (anglicky <i lang"en">bounce rate</i>).</p>

<p>Tolerance návštěvníků při <b>čekání na načtení stránky</b> se liší člověk od člověka nebo na základě aktuálního hledání.</p>

<p>Pokud hledající při vyhledávání populárního hesla spěchá, má na výběr více výsledků, takže moc dlouho čekat na načítání nevydrží, vrátí se na výsledky vyhledávání a zkusí nějaký jiný výsledek.</p>


<p>Okamžitý návrat tak vyhledávač může vyhodnotit jako negativní signál pro pomalý web, protože hledajícímu nepomohl.</p>

<p><img src="/files/seo-rychlost/opusteni.png" alt="Míra opuštění" class="border"></p>
      
      




      

<p>Tato míra opuštění stránky není úplně měřitelná nástrojem typu <a href="/ga">Google Analytics</a>, protože když se nenačte stránka, nenačte se často ani měřicí skript.</p>




<h2 id="test-rychlost">Jak otestovat rychlost</h2>

<p>Pro rychlé odhalení prostoru ve zrychlování se hodí nástroj přímo od <b>Googlu</b>:</p>

<div class="external-content">
  <ul>
    <li><a href="https://developers.google.com/speed/pagespeed/insights/">PageSpeed Insights</a> – testování rychlosti stránky na mobilu i desktopu
    <p><img src="/files/seo-rychlost/rychlost.png" alt="PageSpeed Insights" class="border"></p>
      
      
      
      
      
      
      
      
      
      
      
      
      
      
      
      
      
      
      
      
      
      
    </li>
  </ul>
</div>
<p>Detailní znázornění průběhu načítání jednotlivých součástí stránky, dobu vykreslení a další nabízí WebPagetest:</p>
<div class="external-content">
  <ul>
    <li><a href="http://www.webpagetest.org/">Webpagetest.org</a> – detailní pohled na průběh načítání stránky
    
        <p><img src="/files/seo-rychlost/speedtest.png" alt="Webpagetest" class="border"></p>
      
      
      
      
      
      
      
      
      
      
      
      
      
      
      
      
      
            
      
      
      

      </li>
  </ul>
</div>

<p>Podobný přehled je i ve <a href="/vyvojarske-nastoje">vývojářských nástrojích</a> v záložce <i>Síť</i>.</p>



<h2 id="jak-rychla">Jak rychlá by stránka měla být?</h2>

<blockquote>
  <p>Čím rychlejší, tím lepší.</p>
</blockquote>


<p>Podle čísel z <a href="/chrome-dev-summit-2015#svet-online">Chrome Dev Summit 2015</a> se <b>prodleva 1 vteřina rovná o 11 % nižšímu počtu zobrazených stránek</b>. Lidé mají zkrátka menší tendenci kliknout na další odkaz na stránce, když tuší, že se bude načítat dlouho.</p>

<p>Při používání pomalého mobilního internetu s omezeným datovým objemem může být potom pomalost stránky důvodem web vůbec nenavštívit.</p>



<p>Jako obecné vnímání rychlosti se většinou uvažuje následující.</p>

<ul>
  <li>Do <b>100 milisekund</b> je odezva stránky brána jako okamžitá.</li>
    
  <li><b>100–300 ms</b> znamená skoro nepostřehnutelné lehké zdržení.</li>
  
  <li><b>0,3–1 vteřina</b> už je postřehnutelná, ale člověk se stále na web soustředí.</li>
  
  <li><b>1 vteřina</b> a víc – „přepnutí“ myšlenek na něco jiného.</li>
</ul>

<p>Ideální je se tak <b>vejít do 1 vteřiny</b>. To nutně neznamená, že do té doby musí být načtena celá stránka – stačí alespoň nějaký obsah, který už může návštěvník prohlížet.</p>


<p>Při optimalisaci rychlosti je nutné brát v úvahu také návratnost. Zrychlovat rychlou stránku o pár milisekund už se nemusí vyplatit.</p>

<p><img src="/files/seo-rychlost/happy-middle.png" alt="Návratnost zrychlování webu" class="border"></p>
      
      
      
      
      



















      
      
      
      
      
      
      


<h2 id="ztrata-rychlost">Největší zabijáci rychlosti</h2>

<ol>
  <li>
    <p><b>Přesměrování</b> – na mobilním připojení s pomalou odezvou může jedno přesměrování znamenat ztrátu stovek milisekund, aniž by se něco užitečného dělo.</p>
    
    <p>Pokud web například přesměrovává na <a href="/mobilni-web#moznosti">mobilní subdoménu</a> <code>m.example.com</code>, automaticky tím prodlouží načítání o stovky milisekund.</p>
  </li>
  
  
  <li><p><b>Odezva serveru</b> – pokud server dlouho generuje odpověď pro prohlížeč, typicky se ještě nemohou stahovat žádná data.</p>
    
  <p>Sestavování stránky na serveru při používání náročných redakčních systémů a frameworků může zabrat stovky milisekund až vteřiny.</p>
    
    <p>Vyřešit tento problém jde použitím cache – složitě vygenerované stránky se uloží do statického souboru. Pokud se stránka často mění, je použití cache složitější. Nezbývá než najít úzká hrdla aplikace a pokusit se je odstranit.</p>
    
    <p>Pokud načítání stránky trvá dlouho, protože je zkrátka nutné provést nějaké náročné výpočty, je asi jediná možnost tyto náročné věci rozdělit na více stránek. Případně je načítat asynchronně <a href="/ajax">AJAXem</a>.</p>
  </li>
  
  
  <li>
    <p><b>Blokující CSS/JS</b> – externí skripty a styly umístěné v <a href="/html-kostra#head">hlavičce <code>&lt;head></code></a> většinou blokují <a href="/vykreslovani">vykreslování stránky</a>. Do jejich stažení a zpracování se nic nezobrazí.</p>
    
    <p>Vyřešit blokování vykreslení stránky kvůli čekání na CSS soubory jde pomocí jejich <a href="/nacitani-css">dynamického načtení JavaScriptem</a> a vložením základních stylů pro první vykreslení do HTML kódu pomocí značky <code>&lt;style></code>.</p>
    
    <p>JS soubory potom stačí připojit na konci stránky. Anebo je připojit s atributy <code>async</code> a <code>defer</code>, čímž se zabrání blokování vykreslování.</p>
  </li>
  
  
  <li>
    <p><b>Webové fonty</b> – na stahování externích fontů se ve většině prohlížečů čeká. Do té doby se na stránce nezobrazí vůbec žádný text.</p>
    
    <p>Většina prohlížečů alespoň po 3 vteřinách, kdy na stránce není co číst, přepne na záložní font.</p>
    
    <p>Toto chování je většinou dobré změnit JavaScriptem, aby se text zobrazil hned:</p>
    
    <div class="internal-content">
      <ul>
        <li><p>CSS <code>@font-face</code>: <a href="/font-face#stahovani">Stahování webových fontů</a></p></li>
      </ul>
    </div>
  </li>
  <li>
    <p><b>Velký počet HTTP spojení</b> – HTTP protokol má problém se stahování velkého množství souborů. Pokud se na stránce stahují desítky malých obrázkových ikon, samotné vytvoření požadavku trvá déle než stažení obsahu.</p>
    
    <p>Řešení je obrázky sloučit do <a href="/css-sprite">CSS sprite</a>. Podobná situace je i s CSS a JS soubory, které je také dobré <a href="/slouceni-js-css">spojit do jednoho</a>.</p>
    
    <p>Opačná situace je u novějšího protokolu <b>HTTP/2</b>, který spojování v podstatě řeší sám a je naopak kvůli lepšímu kešování a stahování pouze potřebného obsahu vhodné soubory nespojovat.</p>
  </li>
  
  <li>
    <p><b>Nezapnutá gzip komprese</b> – u textového obsahu (HTML, CSS, JS, <a href="/svg">SVG</a>) jde gzip kompresí výrazně snížit objem přenášených dat. Klidně třeba na 10–20 % původní velikosti.</p>
    
    <p>Gzip komprese funguje tak, že se opakované výskyty téhož řetězce nahradí odkazem na první výskyt. Proto se hodí pro text, ale už ne třeba pro <a href="/format-obrazku#jpg">JPG obrázky</a>.</p>
    
    <p>Zapnout kompresi jde přidáním pár řádků do souboru <code>.htaccess</code>:</p>
    
    <div class="external-content">
      <ul>
        <li>
          <p><a href="https://varvy.com/pagespeed/enable-compression.html">Enable gzip compression</a> – návod na zapnutí gzip komprese</p>
        </li>
      </ul>
    </div>
  </li>
  <li>
    <p><b>Krátká platnost cache</b> – při opakovaném načítání by se mělo co nejvíce souborů načítat z cache (CSS, JS, obrázky).</p>
    
    <p>Platnost souborů v keši je tak dobré nastavit na hodně dlouho. Případné vynucení stažení aktuální verse jde vyřešit přejmenováním souborů – stačí místo <code>styl.css</code> připojit <code>styl.css?v=2</code> a podobně.</p>
    
    <p>V souboru <code>.htaccess</code> jde použít následující:</p>
    <pre><code># zapnutí
ExpiresActive On

# výchozí expirace 0 minut
ExpiresDefault A0

# expirace 30 000 000 vteřin (cca rok) po přístupu (A - access)
ExpiresByType application/x-javascript A30000000
ExpiresByType text/css A30000000
ExpiresByType image/gif A30000000
ExpiresByType image/jpeg A30000000
ExpiresByType image/png A30000000
ExpiresByType image/x-icon A30000000</code></pre>
  </li>










  
  <li>
    <p><b>Stahování obsahu z více domén</b> – stahování externích objektů z různých domén prodlužuje dobu načítání o navázání spojení s každou další doménou – musí se provést <i>DNS Lookup</i> apod.</p>
  </li>
</ol>



<h2 id="signal">Rychlost jako hodnoticí signál</h2>

<p><b>John Mueller</b> z Google se ohledně rychlosti jako hodnoticího signálu <a href="https://www.seroundtable.com/google-pagespeed-ranking-factor-20197.html">vyjádřil následovně</a>:</p>

<blockquote cite="https://www.seroundtable.com/google-pagespeed-ranking-factor-20197.html">
  <p>I don't know how much of that [PageSpeed ranking factor] is still used at the moment. So we do say we have a small factor in there for pages that are really slow to load where we take that into account. But I don't know how much that's actually still actually still a problem in ranking.</p>
</blockquote>


<p>Podle toho je tedy rychlost spíš malým hodnoticím faktorem.</p>

<p>Pořád zde ale hraje roli vyšší míra opuštění u pomalých webů a menší ochota návštěvníků je procházet.</p>

<p>Pomalá odezva serveru potom může zpomalovat indexování robotem vyhledávače.</p>



<div class="external-content">
<ul>  
  <li><a href="https://www.seroundtable.com/google-slow-label-19914.html">Google Mobile Displaying "Slow" Label In Search Results For Slow Sites?</a> – zobrazení popisku „Pomalé“ ve výsledcích hledání
  <p><img src="/files/seo-rychlost/slow.png" alt="Označení pomalé stránky v SERPu" class="border"></p>
  </li>
  
  
  
  
  
  
  
  
  
  
  
  
  
  <li><a href="https://www.seroundtable.com/google-crawl-slow-tw0-seconds-20070.html">Page Load Takes Two-Seconds? Google May Slow Crawling Your Site</a> – pomalé načítání může způsobit horší indexování</li>  
</ul>  
</div>

